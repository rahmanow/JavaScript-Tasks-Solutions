Hekimow diňe maýkalydygyny, aýagy ýuka çepeklidigini unudyp, şo durşuna köçedäki maşyna tarap ýöräp ugrady. Maşynyň nomerine baka göz gyýtagyny aýlap goýberdi weli, onuň köne esgi bilen saralanyny garaňkyda zordan saýgardy. Eli sapançaly ýigit ruluň başyna gondy. Hekimow hemişeki endigine görä, öňdäki oturgyçda oturmakçy bolup, alynky gapyny açandan ýigitleriň biri onuň elinden südürläp yzky oturgyja eltip dykdy. «Şu taýy size rahadrak bolar».
	- Ýaşuly, nirä sürmeli?
	- Göni gidiber. – Hekimowyň salgysy bilen maşyn köçelerden aýlanyp-öwrülip, ahyry, şäher çetindäki köçeleriň birinde saklandy.
	- Şu taýda garaşyň, men häzir getirýän.
	- Akyllyja bolgun, ýaşuly. Göni ýarym sagat garaşarys. Gelmeseň – öýüň ot aldy hasap edäý.
	Hekimow geplemän maşyndan düşüp, garaňky köçeden çybşyldap gitdi. «Haram doňuzda ynsap ýog-ow, ýigrimi, otuz diýse-de bir çak weli, elli diýen bolşuny». Ol yzdan biriniň aýak sesini eşiden ýaly boldy-da gaňryldy, garaňkyda hereket eden zada gözi ilmänsoň ýöräp ugrady. Birden yza bakdy: hiç kim ýok. Onsoň hasanaklap baryp bir howlynyň derwezesiniň çep çetinde näbelede görünmez ýaly edilen knopkany birküç ýola basdy. Howllynyň bir burçundan köpegiň sesi geldi.
	Aky gapyda göründi.
	- Kimsiň?
	- Sesiňi peselt-how, bi men.
	- Hä, bagyşlaweriň, geliň, giriň. Bir minutjyk aýak çekiň, men derrewjik çyrany ýakaýyn.
	- Ýok, ýok, ýakma! Men gaty gyssanýan. Hany, bol şondan iki düwünçek çykar.
	Aky Hekimowyň maýkaly, gaty aljyraňňy durşuny görüp, rejäniň oňat däldigine şobada göz ýetirdi. Şol içki geýimli görnüşinde bir ýerden merdiwan süýräp getirip, it daňylan ak turba söýedi, merdiwana seresap mündi-de turbanyň ujuna düňderilip goýlan bedräni aýyryp iki sany polietilen haltajygy turbanyň içinden sogrup aldy. Ýene bedräni turba geýdirdi-de böküp düşdi.
	- Hekim Hekimowiç, bir zada dolaýyn-la.
	- Ýok, ýok. Garaňkyda kim görýä?! Bolýa.
	Hekimow indi maşynyň yzky gapysyndan girjek boldy weli, ýigintleriň biri ony kemerinden tutup gyra sowdy-da özi kabina girip, gapyny batly ýapdy. «Ýaşuly, sagbolmaşak. Indi başymyzy çararys-la». Maşyn dessine ugrady.
	Hekimow güýzüň çigrek daňdanynda endam-janyny galpyldadyp garaňky köçede ýeke-ýalňyz galyberdi.
	Ol pyýadalap öýüne gelende aýaly, biçäre, ony gözläp giň howluda ikiýana zowzuldaýardy.
	- Waý, saňa näme bolýa? Hälden bäri gözleý-gözleý ýüregim agzymdan çykdy. Şi durşuňa nirä gidibilýäň?
	- Ýeri, seňki nämäý?! – Hekimowyň gaty gamgyn ýüzüni, şeýle çökgün durkuny onuň aýaly, näçe ýyllar bäri bile ýaşaşsa-da, ilkinji ýola görýärdi. Hekimow başyny sallap telefonly jaýa girip gitdi, aýaly hem yz ýanyndan bardy.
	- Aýu, saňa uky haram boldy-la. Bir salym başyňy ýassyga goýaý.
	- Ýok bol-how! Näme, kölege ýaly yzyma düşüp ýörsüň?!
	- Howwa, men kölegäň-dä. – Zenan uludan dem aldy – Wah, şi pagta gurasyn. Ýygym döwri gelýärem weli, adam bary dälireýä.
	Hekimow jogap bermän telefonyň ýanyndaky kürsüde ornaşdy.
	- Bar, bir salym gözüň awusyny alaý, tilpunyňa men garawul bolaýyn. – Zenan diňe göz awusy hakda aýdýardy, emma gyl üstünde yrgyldaýan wezipe awusyny, üstesine-de ýap-ýaňyja aglap giden elli müň manadyň awusyny duýmaýardy. Ol muny hiç mahalam duýmaz, sebäbi Hekimow o syrlary aýalyna-da ynanmaýar. Häzir içi tütäp oturka, aýalynyň janköýerlik etmesine Hekimowyň gahary joşdy.
	- Çyk! – Ol aýalynyň äwmezlik edýänini gördi – Çyk! Eşidýämiň, ýok bol! Bolmasa bogup öldürýän! – Aýaly çykyp gitdi. Çyksa-da uzaga gitmänini, gapynyň aňyrsynda diňşirgenip duranyny Hekimowyň çus duýgulary habar berýärdi.
	Hekimow ýaňky garadan gaýtmaz üç pyýadany göz öňüne getirdi-de hassyldap dem aldy. Elli müň manat. Gitse gidip geçsin-le. Gideni bilen garyp galýamyň, Hekim?! Bardyr-da gidýändir. Şo elli müň manat başyň sadakasy ekeni-dä. Şonuň üçin janyňy ýakmasana,. Şu ornuňda oturyp, kime gözüňi alartsaň ellini getirmez öýdýäň?! Üstesine, baş egip, bil büküp, müň gezek minnetdar bolup giderler.
	Ownukçyl bolma, Hekim!
	Ýok, Hekimow özüne göwünlik berip bilmedi. Ol özüni mydama talanyp, mydama aýak astyna düşüp ýören aýaly duýdy. Obkomyň birinjisi Ataýewiň, näme, ejesi gyzmyşmy?! Hekimowyň köne köwşüniň sürlen ökjesine-de degenok weli, hanha ellini aparyp gitdi. Her raýondan ellini ýygnasa, bir gezekde ýarym million bolýa. Hany, onsoň adalat?
	Ýo-ok, mundan durmuş bolmaz. Hekimow obkomyň üstünden böküp, ýokardakylaryň birine çeňňek atmasa ynjalmaz. Wah, şo Aman Garajanyň açaryny tapyp bolaýsa! O bolanlygynda elli dagy nämemiş?! Üstüne ýene bir noly gynanman goşjak. Onsoň şa ýaly ýaşap bolýa. Obkom diýleni bolsa aralyk bir zat bolýa. Hernäçe goldasa-da, ýokardan şatyrdadyp gysyp başlasalar, gitjek ýeri ýokdur.
	Hekimowyň aýaly emaý bilen gapyny açyp jyklady. Äriniň şol oturşy. Ol şobada gapyny ýapdy. Hekimowyň bütin bedeni ýadawlykdan ýaňa syzlaşýardy, öler ýaly ukusy tutup kelle hamlary bürülýän ýalydy, emma gözleri ýumulmaýardy. Ol şo ýagdaýda ýene esli salym ejir çekip oturdy, aýaly hem ýene birki gezek gorka jyklady. Ahyry, jahan ýagtylyp başlanda telefon seslendi weli, Hekimow tisginip, böküp baryp trubkany göterdi, telefon sesine aýaly hem öýe kürsäp urdy.
	- Hekim, özüňmi?
	- Salowmaleýkim. Ata Ataýewiç!
	- Waleýkim. Sag-aman ördüňmi?
	- Ýagşy, Ata Ataýewiç.
	- Siz ýagşy bolsaňyz, bizem ýagşy. Gaýrat ediber. – Ataýew mylaýym sözledi – Ýubileý ýyly bolansoň bizem gyssaýarlar. Ähli güýji pagta sürgün. Ýekeje adamam ýolda-yzda görünmesin. Onsoň o meseläňi-de gijä goýman çöz. Raýispolkom öz milisiýasyna buýrup bilmän, näme işleýärmiş?! Umumanam, siziň şo Hudaýberdi Tahyrowyňyz gaty gowuşgynsyz. Salamlaşandan ýeňse damaryň gatalyp başlaýa.
	- Ata Ataýewiç, ony sizem tanaýan ekeniňiz-ow.
	- Işlemeýän adam tiz tanalýa. Ýerine gowuja oglan tap-da, ony bir ýere süýşürip goýber. Men bärde oblispolkoma tabşyryp goýaryn. Milisiýa naçalnigini-de raýondan çykarmasaň bolmaz. Umuman, berk dur. Ses çykmaz ýaly etmeli-dä.
	- Bolýa, Ata Ataýewiç.
	- Onsoňam bu zatlara güýmenen bolup pagta ösüşini peseldäýmegin. Şol ösüş saklanaýmalydyr.
	Soňra olar dürli hojalyk işleri hakda uzak gürrüňleşdiler. Hälden bäri Hekimowyň ýüz-gözündäki her bir owunjak üýtgeşmäni-de synlap duran aýaly hudaýa şükür edip çykyp gitdi.
	Az salymdan Hekimowam daşary çykdy. Töwerek ýagtylypdyr, imi-salalyk, diňe daşky aşhanada aýalynyň bir zatlar şakyrdadýany eşidilýär. «Hudaýa şükür. Bu gije-de geçdi».
	- Keýwany, çaýjagaz içmerismi?
	- Wah, çaýyňy bireýýäm demläp, basyryp goýupdym.
	Är-aýal öz sesleri bilen bir-birege düşünişdiler. «Howp sovuldy, dünýä düzeldi». Ýöne juwlap giden elli müň manat pul Hekimowyň ýadyndan çykjak gumany ýok. «Elli müň ahyry. Ýalpyldap duran üç maşyn bolýa. Bä-äý, naýynsabo-ow!» Ol elmydama gideren puluny, o pula nämeler satyn alyp boljagyny hasaplaýar, emma hazynasynda eýleden-beýleden gelýän pullary ümsüm gizlemek bilen bolýar. O pullaryň näçä ýetenini bilse-de, oňa nämeler satyn alyp boljagyny hiç-hiç hasaplamaýar, bardy-geldi hasaplan halatynda-da gaty azyrganyp hasaplaýar.
	Hekomow birki käse çaý içip, bir döwüm çöregem iýmän gyssanmaç turdy. Onuň bu günki işi ýetik. Ilki bilen prokuroryň düýnki eden işlerini diňlemeli, agşamky býuroda kimiň näme diýjegini, kime näme diýmelidigini maslahatlaşmaly. Meýdana-da aýlanmaly. «Gamçylamasaň – iş bitmez».













Hakykat nirede, hakykatçy nirede?!
	Hekimow obkomyň birinji sekretary Ataýew bilen gürleşensoň birbada göwrümi giňese-de, başynyň gowgasy ýetikdi. Birden biri özüne biwepalyk edäýjek ýaly, garaşylmaýan bir ýagdaý ara düşüp işleri bulaşaýjak ýaly boldy durdy. Ol bu iki awariýa bilen bagly işleri öz islegiçe düzetmegi prokurora tabşyrypdy. Häzir ol şoňa-da müňkürlik etdi. «Bilip bolanok-da, birden beýläk böküp oturyberse nädersiň?! Olara jan ynanyp bolmaz-la. Işçilere dynç berilmän, iş wagtyndan soň işledileni üçin awariýa bolupdyr diýse, näme diýjek?! Ikinji awariýa meselesinde-de tersine tutsa tutup durmaly. Çaga dogrulýan öýe barýany saklamaga kimiň haky bar?! Ädimme-ädim soraglap-idegläp başlasalar, ýoluň bir ujy maňa gelip direner.
	Şeýle bolaýarmyka? Prokuroram çöregi ýeňsesinden iýýän-ä däldir. Raýkoma erjeşse özüniň aman sypmajagyny gaty gowy bilýändir-le.
	Ýöne şi milisiýa naçalnigi bilen raýispolkomyň başlygynda gep bar. Işden aýyrmasaň, ölenleriň garyndaşy arz eder, işi ulaldar. Olaram aýrylmajak bolub-a dyzarlar. Ýöne daşyna gowuja tor gursaň, deminem alyp bilmezler. Olam prokurura bagly-da.
	Hekimow ilki bilen prokurora jaň edip janyny barlap gördi. «Gül ýaly, ýaşuly. Arkaýynja bolaýyň. Ilkinji sözi maňa beriň, şoň bilen düzelýä». «Ýagşy, ýagşy».
	Hekimow bu güni meýdanda geçirdi, ol şu gün agşam boljak býuro çenli Hudaýberdi Tahyrowa hem-de milisiýa naçalnigine duşmajak bolup çalyşdy.
	Ahyry, agşam sagat on bir töwerekleri raýkomyň giňişleýin býurosy başlandy. Hekimow «Duşmana haýbat ýagşy» edip, özüni gaty arkaýyn görkezýärdi. Her sözüni pert-pert sözläp, bolan işe jandan gynanýan ýaly gepledi. Ol iki awariýanyň bolandygyny, prokuroryň baştutanlygynda ilkinji derňewiň geçirilendigini aýtdy.
	- Şol awariýalaryň sebäpleri, günäkärleri hakda habar bermek üçin raýon prokuroryna söz berilýär.
	Prokuror gyrasyndan kagyzlar çykyşyp duran uly papkasyny açyp ýerinden turdy.
	- Ýoldaşlar! Bäş adamdan ybarat düzülen komisiýa iki awariýanyň-da neneňsi sebäplere görä bolanyny jikme-jik öwrendi. Derňew netijesinde hem-de şaýatlardan alnan düşündiriş hatlary esasynda şu aşakdakylar anyklandy.
	Birinji. Ýoldan çykyp eňňitden agdarylan traktoryň sürüjisiniň serhoş ýagdaýdalygy derňew esasynda subut edildi. – Kasym Kulyýewiç bilen Gammar bir birege bakyşyp ýene aşak garap oturdylar. - Awariýa sebäpli traktorist öldi, döwlete üç müň manada golaý zyýan ýetirildi. Kolhoz ýolbaşçylary öz işgäriniň özüni alyp barşyna berk kontrollyk etmändirler.
	Hekimow ýerinden turdy welin, prokuror sözüni kesdi.
	- Ýoldaşlar, şu meselede neneňsi pikiriňiz bar? Ýokmy? Onda meniň teklibim bar. Kolhozda zähmet düzgün-tertibini gowşadanlygy üçin kolhoz başlygy Gammar Saparowa berk käýinç yglan etmeli.
	Hiç kimden ses çykanok.
	- Başga teklip ýokmy? Ýok. Onda kimde-kim Saparowa berk käýinç yglan etmeli diýen ýoldaşlar el götersin. – Hekimow sözüni gutarmanka goluny galdyrdy welin, beýlekilerem şobada ses berdiler. – Saklanan, garşy ýok.
	Hekimow prokurora bakyp «Ikinji meselä geçiň» diýip oturdy. Gammaryň şol başyny sallap oturşy. «Hudaýa şükür, käýinç bilen goýberseler razy-la».
	- Ikinji. Bi awariýa-da ýolda bolan. Göwreli aýaly alyp gelýän maşyny şäher etegindäki milisiýa posty bikanun saklapdyr. Netijede, wagtynda medisina kömegini alyp bilmedik aýal ýaş üstünden ýogalypdyr. Milisiýa işgärine jenaýat işi gozgalyp, gözenegiň aňyrsyna geçirildi. Sorag edilende ol: «Naçalnigiň buýrugy şeýle» diýdi. Kanuna garşy buýruk bereni üçin, raýon içeri işler bölüminiň naçalnigi jogapkärçilik çekmeli bolar.
	Şo mahal milisiýa naçalnigi zöwwe ýerinden turdy-da: «Mende günä ýok. Maňa raýispolkomyň başlygy Tahyrow şeýle tabşyryk berdi» diýip oturdy. Hekimow ykjam durmaly pursat gelenini duýup ýerinden turdy.
	- Naçalnigiň aýdýany dogrumy, ýoldaş Tahyrow?
	Tahyrow gaty agras turdy, sözlemän aşak bakyp durdy. Onuň neneňsi jogap berjegini bilmän ýaýdanýany mese-mälim duýlup dur. Syrygyň beýlekileriň üstünden geçe-geçe öz boýnundan ilýänini, bogup başlanyny, hernäçe dyzasa-da ony boýnundan aýryp taşlap bilmejegini Tahyrow häzir hiç bir gümansyz duýdy. «Ähli pohuny, ahyry, meniň depämden dökdi-ow».
	Ol ysgynsyz sözledi.
	- Hekim Hekimowiç, bagyşlaň weli, naçalnige men görkezme beren-de bolsam siziň buýrugyňyz esasynda berdim.
	- Men haçan beýle buýruk berenmişim?!
	- Ýygymyň öň ýany.
	- Ýalan sözleme, Hudaýberdi Tahyrowiç. Adam diýlen namart bolmaz. Öz günäňi-de mert durup boýna alarlar.
	- Hekim Hekimowiç, men şu ýaşda sakgalymy sallap aldaman ahyry. Siz ýatdan çykarmadyk bolsaňyz, şonda kolhoz başlyklaram bardy.
	- Onda seniň huşuň gaçypdyr, ýaşuly. Sen töhmetem atyp görjeg-ow.
	- Töhmet däl.
	- Töhmet atýaňyz. – Hälden bäri sömelip duran prokuror ekabyr sözledi. – Sebäbi soralan, gürrüňdeş bolnan adamlaryň hiç biri-de bu pikiri tassyklamady. Gözden geçirilen dokumentleriň, protokollaryň hiç birinde-de beýle zada duşmadyk.
	- Raýkom, köplenç, dilden görkezme berýä.
	- Eger siziň sözüňize ynanylsa, Hekim Hekimowiç buýranda başlyklaram bardy diýdiňiz. Emma ýekeje başlygam bu pikiri tassyklamady. – Ol bir desse kagyzy ýokary göterdi. – Ynha, olaň düşündirişleri.
	- Bu näme üçin beýle bolýaka? – Tahyrow iki çetde oturan başlyklara ýalbaryjy nazaryny aýlady, ol öz görejini olaryň görejine dikip, «Näme üçin beýdäýdiňiz?» diýjekdi, emma olaryň bary kellesini iki çigniniň arasynda gizleşip, aşak bakyp otyrdylar.
	-Şona bizem haýran galýas. Sen, Hudaýberdi Tahyrowiç, bärde at oýnatjak bolma. Ýagdaý örän çylşyrymly. Eger öz eden işiňe özüň gowy göz ýetirseň beý diýmezdiň.
	Hekimow prokurora «Otur» diýen yşarat etdi-de, özi dik durşuna oturanlara birlaý göz aýlady.
	- Hany, ýoldaşlar, dymyşyp oturmaň. Günäkäriň kimligini gördüňiz. Indi näme netijä gelmeli? (Dymyşlyk) Onda şeýle: Kanuna, adamçylyga düýbünden laýyk gelmeýän görkezme berendigi sebäpli, raýispolkomyň başlygy Tahyrowa ýazmaça berk käýinç yglan etmeli, ony raýispolkomyň başlygy wezipesinden boşatmagy ispolkoma maslahat bermeli.
	Tahyrow söz aýtjak bolup ýerinden turanda Hekimow azgyryldy:
	- Senden maslahat soralanok, bar zady halk çözýä. Otur.
	Tahyrow çökdi.
	- Hany, başga teklip ýokmy?
	Dymdylar. Bu bolýan zatlara Baýrynyň içi ot aldy. Ol ýerinden turup ähli zady bolşy-bolşy ýaly aýdasy geldi. «Emma gepiňi kim diňlejek?! Goldajak kim?! Senem Tahyrowyň yz ýanyndan küle dönüp gidesiň gelýämi? Birmahallar gaty ýöntem pikir öwrüpdirin. Aslynda, özüň dürs işlejek bolsaň, senden ýokardakylaryň dürslügi zerur eken. Şonda aşakdakylaram dürslüge endik eder».
	- Kim goldaýan bolsa gol götersin. – Ähli adamlar göterdi. Göz-görtele ýalňyş zat üçin gol götermegiň ejiri hernäçe agyram bolsa, özüniň ýekeligini duýansoň, Baýry hem gol göterdi. «Özüni ýeke duýýan bu oturanlaryň arasynda başga-da kändir weli, duýup bolanok-da». Emma «Beýle zorluklara haçan badak atylarka?» diýip, özüni iýdi-çeýnedi. «Biçäre, Hudaýberdi aga-a».
	Şol ýygnakda milisiýa naçalnigine-de berk partiýa käýinji berlip, ony başga bir raýona geçirmegi oblast milisiýasyndan haýyş etmeli diýlen netijä geldiler.
	Ýygnak tamamlananda, öňki gezeklerdäki ýaly, adamlar ala gowur bolup çykmady-da ümsüm gaçmak bilen boldular. Olaryň köpüsi bu günki ýygnagyň gelen kararyna garşydy, öz meýliniň tersine ses bere-bere halys surnugan adamlardy. Olar ähli zat Hekimowa bagly hasaplaýardylar, sebäbi hakykatda edilýän işler şu pikire eltýärdi. Eger Hekimowyň göwnünden turmasaň, bir gezekde bolmasa, başga bir gezekde ol seni basyrylgy garymyň üstünden elter öýdüp gorkýardylar.
	Kasym ýygnakdan çykanda Baýry bilen gaýtdy.
 	- Baýry, indi hakykatyň baryny-ýoguny gördüň dälmi?!
	- Olara gaty degdiler-ow.
	- Degmese, Hekimiň özüne taýak degjek bolup dur. Bi pyssy-pujurlyklaryň baş sebäpkäri özi ahyry. Ertir görseň, ýene ýollar ýapykdyr-da.
	- Ol-a şeýle-le.
	- Şeýle bolsa, gardaş, ykjam dur.
	- Ykjam durjak weli, men näme edeýin?! Ýöne özüňiz ýokardan birine aýtdyryp goldasaňyz-a kem boljak däl. – Kasym bu haýyşa öňräkden bäri garaşýardy, bu sözleri aýtmaga Baýryny itermek üçin ol näçe wagt bäri ýykgyn edýärdi, şeýle bir üsti basyrylgy, şeýle bir aldawly gep oýnuny gurapdy ahyry. Bu sözleri eşidip, Kasym özünden minnetdar boldy. «Kasymhan! Işiň rowaçdyr, almajak galaň ýokdur. Haýdaber, haýdaber!»
	Bu sözleri aýdanda Kasymyň begenjegini, şeýle haýyş edilmegine onuň garaşýanyny, özüni Hekimowyň garşysyna topa salyp atasy gelýänini Baýry hem öňräkden bäri güman edýärdi. Şoňa görä-de bu zatlary bilmezlige salyp, özüni Kasymyň gowün diýen adamsy edip görkezmegi bähbitli hasap etdi. «Hile hem bir batyrlykdyr ýerinde...»
	- Kasym Kulyýewiç, biz her zat etmeli weli, şi doňuz pisint Hekimowdan dynmasak bolmaýa. Bi şi gidişine gitse sizem alar, meni-de. Hekimowyň ornuna her kes gelse-de, şundan ýagşy bolar.
	 - Her kesi getirip bolmaz. Hekimowy aýyryp bilen o wezipä öz adamsyny-da goýup biler. – Kasym bu sözleri şeýle bir ynamly aýtdy weli, onuň äheňinden hökman şeýle bolaýmaly ýaly aňyldy. – Umuman, aljagymyzy bilýäň-le. Her tanyşymyzdan bir haýyş edem-de dünýä düzelýä. Ýöne entek gowy oýlanyşmaly-da.
	- Nämesini oýlanyşjak, Kasym Kulyýewiç?!
	Kasym jogap bermänkä, şeýle bir manyda ýylgyrdy weli, onuň bir zat aýtjak bolup aýdybilmän ýaýdanýany şobada aňyldy. Onuň gözlerinde oýnaklaýan hiläni açyk görmegi başaran Baýry hem ýylgyryp dillendi.
	- Muzduny dälmi?!
	- Muzduny almasalar, dogany bolsa-da geçirmeýärler.
	- O belli zat-la.
	- Bol gürleme, gaty ýokarydyr-how.
	- Näçeräkdir?
	- Ýüzi tegelemeli bolarsyň.
	- Wezipäni ele alamyzsoň tapyp beräýmeli bolar-da. «Hile hem bir batyrlykdyr ýerinde...
	- Olam-a bolman durmaz.
	Kasym bu gürrüňi mundan artyk dowam etdiresi gelmedi, birden ýalňyşyp ters söz aýdaýmaýyn diýip howatyrlandy. Giňişlikde, imisalalykda ýaňadan ölçäp-biçesi geldi, ähli şertleri, ähli ýagdaýlary ýaňadan saldarlasy geldi. Aýratynam, esasy soraga dogry jogap tapmaly: bardy-geldi birinjilige eltip oturtsa, Baýry onuň aýdanyny edip işlärmi ýa-da hyzzyn urup gidiberermi?
	Ynha, soraglaryň soragy.
	Kasym bolsa özüni müň bir soraga ýesir berýärdi.


















Nur gözellikde, gözellik köňülde
	Aýbibi barha owadanlaşýardy, özi-de gardan-buzdan ýasalan ýaly sowuklaç däldi-de göreniň gözi gidýän, gaty özüne çekiji gözelligi bardy. Umuman, gözellik ýolunda Aýbibiniň peýkamy entek diňe asmana süýnüp barýardy. Ol ministrligiň apparatynda işleýänleriň arasynda iň oňat geýinýän hasap edilýärdi. Aýbibi ýeke bir gymmatbahalygy bilen däl, eýsem gaty gytlygy bilen tapawutlanýan egin-eşikleri-de geýýärdi hem-de edaradaky aýal-gyzlaryň agzyny açdyrýardy. Olaryň käbiri saklanybilmän: «Nireden aldyň?» diýip soraýardylar, şonda Aýbibi öz egin-eşigine şeýle bir äsgermän seredýärdi welin, onuň bu garaýşyndan: «Bujagaz dagy nämejik?! Neneňsi geýimler geýjegimi entejik görersiňiz» diýen manyny bada-bat aňýardylar. Ol şeýle soraglary gowy görýär we heziller edinip jogap berýär. Bir gezek: «Kubadan daýym getirdi» diýýär, bir gezek: «Doganym Ýaponiýada işleýär, şol täze ýylyma sowgat diýip iberipdir» diýýär, ýene bir gezek: «Wah-eý, muny-üç-dört ýyl öň Angliýa gidemde alypdym. Elime ildi-de geýip gaýdyberdim, ýogsa halaman, geýmän ýördüm» diýýär. Başga bir gezekde bolsa: «Doganym Amerikadan iberipdir» diýýär. Onsoň ähli dogan-garyndaşlary daşary ýurtda işläp, diňe Aýbibi Sowet Soýuzynda işleýän ýaly, Aýbibiniň özi hem tas dünýäniň ýarsyny gezip çykan ýaly bolýar, emma işdeşler muňa ynanmaýarlar, ynanmaýandyklaryny aýtmaýarlar, ýalan sözläni üçin Aýbibidenem gaty görüp durmaýarlar. Şeýle bolaýmaly ýaly kabul edýärler. Ýöne Aýbibiniň ministr bilen öňräkden bäri arasynyň barlygyny ministriň orunbasarlarynyň biri bilenem gatnaşygyny ýygylandyryp başlandygyny bilesigelijiler güman edýärdiler. Şoňa görä-de: «Aýbibi birbada iki pili münesi gelýär» diýip pyşyrdaşýardylar. Synamak üçin Aýbibiniň ýanynda täze orunbasaryň ýaşlygy, gaty gelşikliligi hakda, häzirki ministr işden aýrylsa, şol orunbasaryň ministr boljakdygy hakda gürrüň açýardylar we göz astyndan Aýbibini synlaýrdylar. Aýbibiniň öňem otlukly gözleriniň uçganaklap, gaty höwesek sözläp başlaýandygyny görýärdiler-de, öz çakyny dogry hasaplaýardylar.
	Aýbibi işlemäge ugradylan ýerine başga biriniň ugradylmagyny gazanypdy, ýöne şonda-da az-kem howsala düşýärdi, emma ministr ony rahatlandyrdy. «Men şu ýerde otyrkam çekirtgäniň kölegesi-de üstüňe düşüp bilmez». Öňi-soňy Aýbibi şo raýona iş saparyna gidýän gelşikli orunbasar bilen birlikde gezip gelesi geldi. Oňa Seýit Seýidiç diýýärdiler. Aýbibi onuň adyny edil deň-duşuna ýüzlenýän ýaly, şeýle ekabyr, edil ömri boýy gaýtalap ýören ýaly öwrendekli, şeýle bir owazly aýdýar, üstesine-de ol ady aýdanda edil çaýa bir bölek gant atan ýaly, owazyna bir bölejik näz hem goşýar welin, Seýit Seýidiçe Aýbibiniň owazy her bir zatdan şirin eşidilýär. Aýbibi onuň töwereginden aýrylanok, iki ýana tirkildeýär, onuň sözüni makullaýar, çaý-nahary hakda aladalanýar, onsoňam iki sözüniň birinde Seýit Seýidiç diýýär. Ol öz owazynyň (ýeke bir owazynyň hem däl) Seýit Seýidiçe öňräkden bäri ýaraýandygyny, ýüreginde gozgalaň turuzýandygyny ýagşy bilýär. Ýolda Aýbibi Kasym Kulyýewiçi gaty işeňňir diýip öwdi.	Raýona gelenlerinde Aýbibiniň ornuna iberilen işgäriň işläp ýörenini görüp, ynjaldy. Seýit Seýidiç bilen Aýbibi maşyndan düşenlerinde Kolýa daýy Aýbibini derrew tanady. «Kasym oglumyň ýüregini agyrdan keýijek ýene gelipdir-ow».	Aýbibi hassahanada ak halat içinde öňküdenem gelşikli göründi, ol özüni salykatly saklady, gülmedi, ýylgyrmady, gaty az sözledi. Şeýle häsiýetdäki adamlary, köplenç, ylymly, köp bilýän, uly wezipeli adam hasaplaýandyklaryny, şoňa görä-de köp hormat goýýandyklaryny Aýbibi unutmandy.
	Seýit Seýidiç aýak ýoluna çykanda otagda Kasym bilen Aýbibi galdy. Uzak günläp bir-birege «siz» diýip, resmi gepleşip, şu pursata garaşan Kasym Aýbibä göni bakyp, şeýle bir mährem, teşnewi ýylgyrdy-da Aýbibiniň goşaryna el ýetirdi. Aýbibi gapa howatyrly garap, elini çekip aldy, ýöne şol öňküsi ýaly mylaýym ýylgyrdy. «Agşam gapyňy gulplamagyn» «Wah, mähribanym hyýalam etme. Aşgabada baraňda duşuşarys. Görýäň-ä, orunbasar gaty gazaply adam». «Men tiz gaýdaryn». «Ýok, milt etme. Çynym. Gapy gulply bolar». Aýbibi sag goluny «ýuwaş» diýen manyda sähel galdyryp diňşirgäp, gapa bakdy. Dymyşlyk. Ol oturan ýerinden Kasyma tarap süýnüp, ýuka dodajyklaryny şeýle bir çömmeldip, «gel, posa al» diýen ýaly etdi welin, Kasym eglenmän sorup aldy. Bu posa Kasymyň öňem uçjak bolup duran guşuny uçurdy. Kasym häzir uçut gaýadan bökmäge-de taýýardy. Ol daşarda gollaryny gerip, asmana bakyp, gaty gygyrasy geldi: «Dünýä baky-y! Menem baky-y!»
	Kasym şu pursatda özüniň diňe bir bakydygyna däl, eýsem hökmürowanlygyna-da uçursyz ynandy, onsoň onuň ýüregi giň otaga sygman, uzaklara, Aýnakölüň boýundaky uly saýaly ýylgyna atygsady durdy. Ýene täze naharlar, üýtgeşik içgiler geldi. Kasym myhmanlarynyň göwnüni awlamak üçin ýene şorta söz aýdyp başlady, ol häzir şeýle bir yhlas bilen güldürýärdi welin, beýle gülkünç gürrüňleri nireden tapýarka diýip, Seýit Seýidiç haýranlar galýardy. Özi-de Kasym heniz eşidilmedik şorta sözleri aýdýardy. Onuň moskwaly aşnasy Edik bilen günde-günäşa jaňlaşýanyndan hem-de on-on bäş minudyň içinde uly Moskwanyň ýalan-çyn gürrüňlerini, elbetde, täze şorta sözleri hem eşidýäninden Seýit Seýidiç habarsyzdy. Edik haýsydyr bir gaty uly wezipeli işgäriň başga bir has uly wezipeli işgär bilen arasynyň gowy däldigini, şoňa görä, ýakyn wagtda wezipe çalşyşlygyň bolmagynyň mümkinligini, plylan hili harydyň gymmatlaýandygyny, pylan ýerde pylan hili waka bolandygyny, ýöne gazetleriň ony ýazmaýandyklaryny aýdýardy. Garaz, her gezekki gepleşige gep tapylýardy, ýöne Edik mydama özüni syrlar hazynasy we şol syrlaryň bir bölejigini, dost bolany üçin Kasyma sowgat berýän ýaly edip aýdýardy. Kasym onuň bu äheňini duýýardy we bilmediksirän bolýardy. Edigiň welilik bilen öňdäki aýdanlarynyň käbiri soň-soň dogry bolubam çykaýýardy.
	Bu telefon gepleşikleriniň başga-da bir gyzykly pursady bardy. Ýöne beýle pursatlar ýygy gaýtalanmaýardy. Edik jaň etse, ilki Edik ýa-da Kasym jaň etse ilki Kasym gürrüň arasynda: «Birigün garşylaweri» diýýärdi, beýleki hem «Bolar-la» diýýärdi, şonuň bilen hem esasy gürrüň mamamlanyp, dürli warsakylar başlanýardy. Kimi garşylamaly, otlydamy, ucardamy, näme üçin garşylamaly – bu soraglara diňe Aşgabat – Moskwa otlusynyň on üçinji wagonynyň konduktory jogap berip bilýärdi. Konduktoryň ýaşy kyrkdan geçenem bolsa, ýetmiş ýaşan ýaly, ýüzleri, gollary mürşük-mürşük bolup, gözlerinde belli bir şöhle galmandy. Içindäki ähli syrly gara-gurumlary tütedip çykaraýjak ýaly, mydama erni çilimli görünýärdi. Onuň «Bombeý» lakamy bardy. Bombeý Edikden gaty gyt harytlary alýardy, daşary ýurtdan dürli ýollar bilen gelen harytlaryň bir bölegi Bombeýiň wagonyna gelip gonýardy. Kämahal Edik Kasyma sowgatlyk diýip iberýän zatlaryny hem Bombeýe tabşyrýardy.
	Häzir nahar başynda gülüşip oturyşlaryna Seýit Seýidiç bilen Aýbibi bu aýlawlara göz ýetirerden gaty uzakdadylar. Ýöne myhmanhana gaýtjak bolanlarynda Kasym olaryň her birine kagyza dolangy sowgatjyk uzatdy. «Arada oglanlaryň biri Ýaponiýa gidende getiripdir». Myhmanlar «Ýok-la, gerek däl-le» diýip almajak bolup zordan aldylar. Emma myhmanhana barmagyna gyssanyşyp, näme berlenini biljek bolup baryşlaryna her kim öz otagyna girenden kagyzyň düýrmegini ýazdy. Plastmassa korpusly, bäş köpükli ýaly ýuka, şeýle ýeňil elektron sagat. «Mo-lo-des, Kasym. Bä, enaýyja zat eken-ow». Aýbibä berlen sagat wagtal-wagtal şirin owaz hem çykarýardy. «Janoçkam, Kasym, woopşe, tüýs jentlmen. Kasym jan, ýürejigimsiň!».
	Kasym şäheriň çetinde aýratyn myhmanlar üçin gurlan myhmanhanadan hoşlaşyp çykdy-da maşynyny beýleräkde goýup, özi garaňka duwlanyp gaýdyp geldi. Myhmanhananyň yşykly iki otagyna gyradan bakyp durdy. Birden Seýit Seýidiçiň otagynda çyra öçdi welin, Kasym koridoryň ujundaky penjiräniň gabadyna böküp bardy. Seýit Seýidiç otagyndan çykyp, koridorda töweregine garanjaklap, diňşirgenip az salym durdy. Ol sport egin-eşigindedi we oňküdenem syratly görünýärdi. Ony synlap durşuna Kasymyň ýüregi bir ýakymsyzlyk syzdy. «Bujagazyň bolup durşy bir zadyň alamaty öz-ä». Seýit Seýidiç koridoryň ugruna ýazylan halynyň üstünden emaý bilen ädimläp, ilki koridoryň bir çetine çenli bardy, soňra Kasymyň duran tarapyna gaýtdy. Haýalja ýöräp, iki çetdäki gapylary synlap gelşine Aýbibiniň otagynyň deňinde aýak çekdi, töwerege göz aýlady, başyny Aýbibiniň otagyna tarap sähel gyşardyp diňşirgedi-de ýene ýöräp ugrady. Ol koridoryň çetine ýetende Kasym bilen arasy bary-ýogy üç-dört ädimden artyk däldi. Kasym ony garaňkyda siňňin synlady we ýaňky gümanynyň çyn çykjagyna şübhelenmedi, sebäbi Seýit Seýidiçiň ýüzündäki düşündirip bolmajak alamatlar muny tassyklaýardy. Seýit Seýidiç yzyna öwrülip ýöräp başlanda, onuň ädiminiň sähel batlananyny görüp, «Häzir barşyna girer» diýip, Kasym oýlandy. Oýlanyşy ýaly hem boldy. Kasym şobada Aýbibiniň penjiresiniň gabadyna ýumlukdy. Ýuka tutynyň aňyrsynda Aýbibiniň gollary Seýit Seýidiçiň boýnundan halkalanyp durdy. «Äh-hä-ä». Kasym uludan dem aldy. Ol şu mahal özüniň Seýit Seýidiçden uly işgär däldigine, Aýbibiniň gujagyna düşüp bilmeýänine uçursyz ökündi. «Diňe puluň köp bolany ýeterlik däl, uludan uly wezipe-de zerur» diýip, bireýýämden bäri ynanyp ýören pikirini ýene bir ýola ýatlady. «Sebäbi Aýbibi ýaly gözel zenanlar ilki wezipä garaýar, soň puluňy saldarlaýar». Şoňa görä-de Kasym bu waka geň galyp hem durmady, şeýle bolaýmaly ýaly kabul etdi. «Güýç kimde bolsa, şol alýar. Goşunyň toply, tophanaly alyp bilmedik galalaryny Aýbibi ýaly näzeninjeler aňsatja alýar ahyry. Men gala almaly bolsam, Aýbibini özüme galkan edip ulanyp bilerin».
	Kasym penjireden gözüni aýyrman bakyp durşuna, Seýit Seýidiçi arak köp içirip ýykyp bilmänine ahmyr etdi. Seýit Seýidiç Aýbibiniň gollaryny öz boýnundan emaý bilen aýyrdy-da çyrany öçürdi.
	Ber jogabyňy, Kasym! Seýit Seýidiçden asgyn düşeniňi boýna alarmyň? Şundan soň ýene Aýbibä gülüp bakarmyň? Her gülene aşyk bolup, her etekden ýapyşyp ýörmek özüne hormat goýýan erkek üçin peslik dälmidir, Kasym!?
	Daşyndan gözel görnüp, içi zäherden dolular-hakyky erkek awlaýjylar dälmidir!? Senem şol ýodajykdan gidip, gapana düşjekleriň birimisiň!?
	Kasym bu gije gözüne uky gelmejegini, başga bir zada güýmenip, pikirleri bu wakadan sowaşmasa ynjalmajagyny duýýardy. Ol maşynyny göni hassahana sürdi. Kolýa daýynyň garagulhanasynyň hemişeki gyzyl yşygy ýanýardy. Kasym gapynyň kiltsizligini öň bilensoň, gaty ynamly itdi. Ýyly jaýda, burçdaky krowatda Kolýa daýy bäri bakyp ýatyrdy, onuň kiçelen aýaklary ýygrylyp, dyzlary eňegine degenkirleýärdi. Kolýa daýy oýanmady. Kasym hem oýarjak bolmady. Asla, Kasym häzir bu jaýa näme üçin girenini hem duýmady, ýöne giresi gelipdi. Ol ukudaky Kolýa daýa az salym bakyp durdy-da, goltuk jübüsinden pully gapjyk çykardy. Ilki bäşlikden birini sogurjak boldy, soň onluga barmagy uzady, ýöne barmaklary ýene bäşlikleriň ýatan ýerine geldi. Kasym bir bäşligi çykaryp, Kolýa daýy oýandygy görer ýaly, baş ujunda goýdy.
	Hassahananyň bölümlerine aýlanyp, nobatçy dogtorlar bilen hal-ahwal soraşyp çykdy. Maşynyna garap gelşine «Seniň Aýbibi bilen bagryň badaşypmy? Zyň-da goýber» diýip oýlandy. Emma Aýbibi arkaly köp iş bitirip boljagyna, özge bolmasa, Aýbibiniň üsti bilen ministre aýtdyryp boljagyna göz ýetirende bu pikirinden döndi. «Onsoňam, men näme üçin Aýbibini ýigrenmelimişim? Ol maňa ýamanlyk edenok ahyryn».
	Ýok. Kasym her zat diýse-de, häzir Aýbibiden öýkeledi. Onda Aýbibä düşnüksiz gahar oýandy, ýogsa Aýbibä gaharlanmagyň manysyzlygyny, «It öýkelär, eýesi duýmaz» diýlenine meňzeýänini, üstesine-de Aýbibiden öýkeläni bilen hiç hili utuş gazanmaýanyny Kasym ýagşy bilýärdi.
	Ahyry, ol bu gijeki waka hakda syr bermezligi ýüregine düwdi. Ertir olary ugratmaga gelende, Kasym Seýit Seýidiçiň, agyr ýüki egninden zyňan ýaly, gaty süňňiýeňildigini görmän durup bilmedi. Emma Aýbibini gözleri görende, düýnki pikirleriniň bary uçdy gitdi. Ol şu mahal hiç bir zada bakman, Aýbibiniň alnynda çöke düşmäge, çokunmaga, Aýbibiniň ökjesini ogşamaga taýýardy. Üstesine, Seýit Seýidiç myhmanhanada galdyran zadyny almaga gidende, maşynda ikiçäk galanlarynda Aýbibi oňa dodajygyny çömmeldip posa berensoň. Kasymyň göwni joşdy. Ol Aýbibiniň öten gijäni Seýit Seýidiç bile geçirenini hem häzir dumana garyp goýberdi, gözi bilen görse-de ynanmadyksyrady we Kasymyň aňynda o waka düýbünden täsirsiz bir zada öwrüldi. Ýöne bu ahwalyň ömri gaty gysga boldy, diňe Aýbibini gözleri görüp durka şeýle boldy. Aýbibi Seýid Seýidiç bilen uçara münüp asmana göterilenden soň, Kasymda Aýbibä bolan öňki yhlas kem-kem öçüşip ugrady.
















Wulkan oýanýar: Kim öler, kim galar?!
Awariýanyň sebäplerine garalan býuronyň ertesi güni Hekimow ýogalan traktorçynyň öýüne baryp, soňra ýaş üstünde ýogalan zenanyň adamsyny görüp gynanç bildirip gaýtdy. «Gaýrat edeweriň. Ölüm hemme adamyňam başynda bardyr. Günäkär adamlara berk jeza-da bereris weli, nätjek-dä, oň bilen ölen gaýdyp gelmeýä-dä. Onsoňam ajal ýetende bir zat sebäp bolmaly-da». Hekimow oba adamlarynyň geçirimlidigini, köpüsiniň hudaýhondygyny göz oňünde tutup, şo duýgulary oýnady. Ol pida çekenler arz edip durmasa, ýokarlardan gep gelmejegini bilýärdi.
	Hekimow gaýdyşyn gowaça meýdanlaryna aýlanyp, kolhoz başlyklaryny gyssaý-gyssaý günortanyň öňüsyrasynda edara geldi. «Hekim Hekimowiç, sizi obkomyň birinjisi gözleýär».
	- Ata Ataýewiç, salowmaleýkim!
	- Waleýkim. Ýagdaýlar neneň-how, Hekim?
- Siziň kömekleriňiz bilen ýagdaýymyz ýagşy-la.
	- Ýagşy boljagyny bilýäs-le. Sowet Soýuzynyň baş gazetinde -«Prawda-da» seni öwüp durkalar ýaman bolarmy?! Özüňi beýle öwdürip bileňsoň, seni zor gördük.
	- Oň ýaly däldir-le.
	- Ýeri, maňa bir dogryňy aýtsana. Bihabarsyraýansyň, ýöne beýle zatlary meň bilen habarlaşyp edäýmeli ekeniň.
	- Gelýän habarçy kän, Ata Ataýewiç. Näbileýin, sizden habarly gelýändir öýdemizsoň...
	- Aý, bolýa-la. Öwüleniň ýagşy. Seniň abraýyň – meniň abraýym.
	Soňra olar hojalyk gürrüňine geçip gitdiler.
	Öňi-soňy Ataýewiň owazyndaky gizlin kinäniň aýrylyp gitmänini Hekimow pugta duýdy. «Edil ary öýjügine kesek taşlanan ýaly boldy-ow».	Indi şu ýagdaýda, yza ýol ýokka pursaty elden bermän ýokardakylaryň birine çeňňek ildirmelidigine Hekimow pugta göz ýetirdi.
	Haýdan-haý «Prawda» gazetini getirtdi. Ikinji sahypada uly harplar bilen: «Birinjä minnetdarlyk gülleri» diýlip ýazylan makalanyň soňunda Serçäýew diýen ýazgyny okady. «Hä-häýt, serçejik, neneňsi jürküldedikä?» Ol makalany bir demde okap çykdy. Göwni ýetdi: ýakymly sözler ýazylypdyr, birgeňsi meýmiredip barýar. Hekimow makalany howlukman, ine-gana okady. «Bolubilýä. Tüýs ýerine düşdi. Bi makala köp adamlaryň dilini baglasa gerek.
	Indi näme etmeli? Näme edilse-de tiz etmeli. «Prawda» ýaly iň uly sazetiň garşysyna gitmejekleri belli ahyry. O deýýus Serçäýewe sögünýäs weli, ol uly iş bitirene menseş. Bally Agaýewiňem göwnüne degdim-dä»
	Hekimow söwda guramasynyň başlygy Gylyjowy ýanyna çagyrdy.
	- Saňa harby tabşyryk bar.
	- Näme etmeli bolsa taýýardyrys.
	- Ýüküňi ýetir-de Aşgabada ugra. Bäş gün bolýamyň, on gün bolýamyň oň bilen işim ýok. Ýöne şo taýdan sorap-idäp. Aman Garajanyň gapysyny açybiläýjek adam tap. Gowy gepleş. Neneňsi şerti bolsa bolýa diý. Ýöne meni şu galmagallardan sogrup alyp, öz töweregine çekse bolýa. Ministr etsin, şonuň bäri ýanyndaky wezipäni bersin – ol öz işi.
	- Hany bir synanyşaýyn.
	- Synanyşmaly däl. Ýagdaýa gaty gowy göz ýetir-how. Hökman bitiräýmeli.
	Gylyjow şo günüň özünde Aşgabada uçdy.

















Wezipe berilmeýär, alynýar.
	Satyjynyň harydy kem çekendiginden, artyk pul alandygyndan alyjy närazylyk bildirende, ondan ötünç soramagyň deregine, satyjy oňa möjek garaýşy bilen bakýar we gaty ynamly äheňde: «Bar, bar! Dadyň ýeten ýerine arzyňy aýt» diýýär. Göwni ýykylan alyjy raýonda köp gapylary kaksa-da o gödege çäre gördürip bilmeýär. Onsoň ýaňky alyjy satyjynyň heşelle kakýanyny görmekden çekinip, özi utanyp gezýär. Beýle wakalar, ozaly bilen, söwdadan başlanan hem bolsa, soňky ýyllar raýonyň köp tarapyna gaty çalt ýaýrady. Halkyň aňyna, häsiýetine umumy dartgynlyk aralaşyp başlady.
